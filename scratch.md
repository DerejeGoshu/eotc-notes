## ድምፅን አብዝቶ፣ ስብከትን እጅግ አጣፍጦ ማቅረብ እንዳይገባ

ማቴ 6፥7 - ስትጸልዩ እንደ አሕዛብ አብዝታችሁ አትጸልዩ። ግብር ዘአልቦ ምጣኔ ገዓር ውእቱ ወለገዓርኒ ይተልዎ ዝንጋኤ እንዲል።
አንድም ጨኸችሁ አትጸልዩ። `ኢትክላህ በሕቁ አላ ዘምር በመጠን ከመ ኢይዘንግዑ አኃው` (ፍትሐ ነገሥት) እንዲል።
እስመ ይመስሎሙ በአብዝኆ ንባቦሙ ዘይስምዖሙ። 
አብዝተው ጩኸው በመጸለያቸው የሚሰማቸው ይመስላቸዋልና።

## የጌታችን ትንሣኤ

ለምሳሌ ያህል
የጌታችንን ትንሣኤ አስመልክቶ አራቱም
ወንጌላውያን መዝግበውልናል፡፡ አራቱም
የመዘገቡበት መንገድ ግን ተቃርኖ
ባይኖረውም ልዩነት አለው፡፡ አበይት ልዩነቶቹ
ሦስት ነገሮች ላይ ናቸው፡፡ የተገለጹት መላእክት
ቁጥር ላይ፤ የመጡት ሴቶች ማንነት ና ሴቶቹ
የመጡበትን ሰዓት በተመለከተ የአዘጋገብ
ልዩነት አለ፡፡ ለዛሬው ለጉዳያችን ቅርበት ያለው
የመላእክቱ ብዛት ላይ እናተኩር፡፡ ቅዱስ
ማቴዎስ ‹‹ እነሆም፥ የጌታ መልአክ ከሰማይ
ስለ ወረደ ታላቅ የምድር መናወጥ ሆነ፤
ቀርቦም ድንጋዩን አንከባሎ በላዩ ተቀመጠ።
መልኩም እንደ መብረቅ ልብሱም እንደ በረዶ
ነጭ ነበረ። ጠባቆቹም እርሱን ከመፍራት
የተነሣ ተናወጡ እንደ ሞቱም ሆኑ።
መልአኩም መልሶ ሴቶቹን አላቸው። እናንተስ
አትፍሩ የተሰቀለውን ኢየሱስን እንድትሹ
አውቃለሁና፤ እንደ ተናገረ ተነሥቶአልና በዚህ
የለም፤ የተኛበትን ስፍራ ኑና እዩ። ፈጥናችሁም
ሂዱና። ከሙታን ተነሣ፥ እነሆም፥ ወደ ገሊላ
ይቀድማችኋል በዚያም ታዩታላችሁ ብላችሁ
ለደቀ መዛሙርቱ ንገሩአቸው /ማቴ 28 ፤2-7/
ሲል ይገልጻል፡፡ ማርቆስ ደግሞ ‹‹ ወደ
መቃብሩም ገብተው ነጭ ልብስ የተጎናጸፈ
ጎልማሳ በቀኝ በኩል ተቀምጦ አዩና ደነገጡ፤ ...
›› /ማር 16 ፤5/ ይላል፡፡ ቅዱስ ሉቃስ ደግሞ
‹‹እነርሱም በዚህ ሲያመነቱ፥ እነሆ፥ ሁለት
ሰዎች የሚያንጸባርቅ ልብስ ለብሰው ወደ
እነርሱ ቀረቡ ›› /ሉቃ 24 ፤4/ ይለናል፡፡ ቅዱስ
ዮሐንስም ብዙ ነገር ስለ ትንሣኤው ካተተ በኋላ
‹‹ ማርያም ግን እያለቀሰች ከመቃብሩ በስተ
ውጭ ቆማ ነበር። ስታለቅስም ወደ መቃብር
ዝቅ ብላ ተመለከተች፤ ሁለት መላእክትም ነጭ
ልብስ ለብሰው የኢየሱስ ሥጋ ተኝቶበት
በነበረው አንዱ በራስጌ ሌላውም በእግርጌ
ተቀምጠው አየች / ዮሐ 20 ፤ 11 - 12/ ሲል
መዝግቦልናል፡፡ እነዚህን አገላለጾች ስናያቸው
የአዘጋገብ ልዩነት ቢታይባቸውም ቅራኔና
የእውነታ ልዩነት ግን የላቸውም፡፡ ማቴዎስና
ማርቆስ ስለ አንድ መልአክ ማነጋገር
ቢገልጹም ሌላ መልአክ እንዳልነበረ ግን
አላመለከቱም፡፡ እንዲያውም ማቴዎስና
ማርቆስ የመዘገቡልን ስለ አንድ መልአክ ይሁን
እንጂ ሁለቱም የመዘገቡት ግን ስለተለያዩ
መላእክት ነው፡፡ ማቴዎስ ከመቃብሩ ወጭ
ድንጋዩን አንከባሎ ስለተቀመጠው ዘግቦ
ከመቃብሩ ውስጥ በቀኝ በኩል (በራስጌ ወይም
በግርጌ) ስላለው አልመዘገበም፡፡ ማርቆስ
ደግሞ ውስጥ ከገቡ በኋላ ስላለው መዝግቦ
በውጭ በኩል ስላለው ወይም የመቃብሩ
ድንጋይ ላይ ስላለው አልመዘገበም፡፡ ሁለቱም
ግን ሌላውን መልአክ አልነበረም አላሉም፤
‹‹የለም›› በሚያሰኝ መንገድም አልገለጹም፡፡
ሉቃስና ዮሐንስ ደግሞ ሁለቱንም
መኖራቸውንና በግርጌና በራስጌ መሆናቸውን
ገለጹልን፡፡ ስለዚህ ሁሉም ትክክል ናቸው፡፡
የተለያዩና የማይቃረኑ የተባለው ለዚህ ነው፡፡
ይህም ቢሆን በተዘገበው መንገድ ስለተገለጹት
መላእክት ይናገራል እንጂ በትንሣኤው ዕለት
ስለነበሩት መላእክት አጠቃልሎና ዘግቶ
አይናገርም፡፡ የነበሩትን መላእክትም ሁለት ብቻ
ነበሩ ማለት ፍጹም ስሕተት ላይ ይጥላል፡፡
ወንጌላውያኑ በዚህ በመላእክቱም ቁጥር ሆነ
በሌሎቹ ጉዳዮች የተለያዩትስ ለምንድን ነው
ስንል ደግሞ አንድ መሠረታዊ መልእክት
እናገኛለን፡፡ ይኸውም ስለመላእክቱ የተለያየ
ዓይነት መገለጥ የገለጹት ለተለያዩ ሰዎች
በትንንሽ የጊዜ ልዩነት የታየውን መገለጥና
ለአንዳንዶችም በተቀራራቢ ግን በተለያየ ጊዜ
የተገለጠውን ስለመዘገቡ ነው፡፡ለምሳሌ ቅዱስ
ዮሐንስ መግደላዊት ማርያም መመላለሷ
ከማሳየቱም በላይ ለእርሷ የተደረገውን የአንድ
ጊዜ መገለጥ ብቻ ነው የነገረን፡፡ ሉቃስ ደግሞ
ለሌሎች ሴቶች የተደረገውን ( ምክንያቱም
ተመላልሰው ያዩም አንድ ጊዜም ያዩ አሉ፤ ብዙ
ታሪኮች በውስጡ አሉና) እያሉ ከነጊዜው
ስለመዘገቡ እንጂ አንዱን ነጠላ ድርጊት
ለያይተውና አሳሰተው መዝግበው አይደለም፡፡
በዚህ መሠረት ቀስ ብሎና በዚህ ጽሑፍ
መጀመሪያ ክፍል ላይ እንዳየነው ከመንፈስ
ቅዱስ መገለጥ ተሰጥቷቸውና በጊዜው
የነበረውን እውነተኛውን ትውፊት ከሐዋርያትና
ከነበሩት ሰምተው ከተረጎሙት ሳይረዳ ልክ
እንደዚያ ርኩሳን እንደተባሉት እንስሳት
ሳያመሰኳ ወይም እውነታውን ሳይቆነጥጥ
ወይም እንደ አሳዎቹ ሐዋርያት የእምነት
መከላከያ ጋሸ(ቅርፊት) እና ምስጢራትን
የሚረዳበት ክንፈ ጸጋ ሳይኖረው በአመክንዮ
(ሎጂክ) ብቻ እረዳለሁም አስረዳለሁም ቢል
ይሳሳታል፡፡

----------------

 ሊቃውንተ ቤተ ክርስቲያንም በበኩላቸው የትንሣኤውን ነገር መሠረት አድርገው ያስተማሩት ትምህርት፣ የሰበኩት ስብከት፣ እንዲሁም የተመስጧቸው ፍሬና የትርጓሜ ሐሳቦቻቸው እጅጉን የበዙ ሲሆኑ ከዚያ ውስጥ በዚህ ጽሑፍ አማካይነት ጥቂቱን መርጠን ለማየት እንሞክራለን፡፡

 ለትምህርቱ እንዲመቸን በዋናነት የሉቃስን ወንጌል እንይዝና የተቀሩትን ምንባባት እንደ አስፈላጊነታቸው ከየወንጌላቱ እንጨምራለን፡፡

 ‹‹ነገር ግን ከሳምንቱ በመጀመሪያው ቀን ያዘጋጁትን ሽቱ ይዘው ከእነርሱም ጋር አንዳንዶቹ ወደ መቃብሩ እጅግ ማልደው መጡ›› (ሉቃ 24፡1)

 ‹‹ከሳምንቱ በመጀመሪያው ቀን›› በሚል የተገለጠውን ዕለት #ቅዱስ_አውግስጢኖስ (#St_Augestine) በሌሎች የመጽሐፍ ቅዱስ ክፍሎች ‹‹የጌታ ቀን›› (ራእ 1፡10) ተብሎ የተጠራው የክርስቲያን ሰንበት እንደሆነ አስታውሶ ቀኑ የመጀመሪያው ብቻ ሳይሆን የመጨረሻውም መሆኑንና በዚህም ምክንያት በምስጢራዊ ፍቺ ዘላለማዊነትን የሚወክል ቀን መሆኑን ሲገልጥ ለመጀመሪያዋ ቀን መጀመሪያነቷን ሳያጠፋ “ስምንተኛዋ ቀን” (#the_eighth_day) የሚል ዐዲስ ፍቺን በመስጠት ነው፡፡ “የጌታ ቀን የሳምንቱ የመጀመሪያ ተብሎ ተጠርቷል፡፡

 ነገር ግን ሁለተኛው ቀን ሲከተል የመጀመሪይው ቀን ኀላፊ ይሆናል፡፡ የመጀመሪያው ቀን ከስምንተኛው ቀን ጋር የተባበረባት ያቺ ቀን ግን ዘላለማዊነትን ትወክላለች፡፡ በዚያ በኀላፊው ቀን ከፈጣሪ ተለየን፤ በመጀመሪያዎቹ ወላጆቻችን ምክንያት ወደ መዋቲነት ተሸጋገርን፡፡ በዚህች የመጨረሻዋ ቀን ደግሞ እንደገና ወደ ሕይወት ተመለስን፤ የመጨረሻው ጠላታችን ሞት ተወግዶባታል፡፡ (1ኛቆሮ 15፡26) ከዚያ በኋላ ነው ይህ የሚያልፈው የማያልፍ፣ የሚጠፋውም የማይጠፋ፣ የሚሞትውም የማይሞት ወደ መሆን የተሸጋገረው፡፡ (1ኛ ቆሮ 15፡53) የጠፋው ልጅ የቀድሞ ልብሱን ይለብሳል፤ በሰባቱ ቀን ዑደታት (ዓውደ ዕለት) የነበረውን ግዞቱን ጨርሶ ወደ ስምንተኛው የእረፍት ዕለት መጥቷልና፡፡”

 ይህቺን ጌታ በትንሣኤው ያከበራትን የክርስቲያን ሰንበት ስምንተኛዋ ቀን እንዲሁም የመጀመሪያና ስምንተኛ፣ የመጀመሪያና የመጨረሻ ቀን እያሉ መጥራት በቀደምት ሊቃውንት ዘንድ የተለመደ ነው፡፡ ሊቃውንቱ ይህን የሚሉበት ምክንያት በሥነ ፍጥረት ዕለተ ዕሑድ የመጀመሪያ የፍጥረት ቀን መሆኗን አዘክረው የቀድሞው ሥነ ፍጥረት በሐዲስ ተፈጥሮ ታድሶ ዳግም መወለዱን፣ በጌታችን ትንሣኤ ፍጥረት ሁሉ ዐዲስ ሆኖ መፈጠሩን ለመግለጽ ነው፡፡

 እንዲሁም በሥነ ፍጥረት የሚታወቁት ዕለታት ሰባት ናቸው፡፡ እነዚህ ዕለታት እየተመላለሱ እስከ ዓለም ፍጻሜ ይኖራሉ፡፡ በዓለም ፍጻሜ ግን መመላለሳቸው ያበቃል፡፡ ከዚያ በኋላ የሚከተለው ዘለዓለማዊነት ነው፡፡ ይህን ዘላለማዊ ሕይወት ያገኘነው ደግሞ በጌታችን ሲሆን ተስፋውን የጨበጥነው ደግሞ በትንሣኤው ነው፡፡ ስለሆነም የፍጥረት የመጀመሪያ ቀን የነበረችው ዕለተ እሁድ የጌታችን ትንሣኤም ስለተፈጸመባት ፍጥረታት ለሚያልፉባትና ዘላለማዊነት ለሚተካባት፣ ለምትመጣው ዐዲስ ዓለም ምሳሌ በመሆን ሁለት ትርጕም አግኝታለች፡፡

 እንደ ሥነ ፍጥረት ቀንነቷ የመጀመሪያ ትባላለች፤ የዘላለማዊነት ምሳሌ እንደመሆኗ ደግሞ ከሰባቱ ቀናት ተነጥላ ስምንተኛዋ ለመባል በቅታለች፡፡ በግእዝ መጻሕፍትም “ሰሙን፣ ስምንተኛ” ተብላለች፡፡ የሰንበት ክብር በሰፊው በተዳሰሰበት ቅዳሴ አትናቴዎስ ‹‹ለለ ሰሙኑ ትነግሥ ወለለ ሰሙኑ ትሰፍን ወለለ ሰሙኑ ትትቄመር›› ተብሏል፡፡

 ለዚህም ነው ጌታችን ስምንተኛ በተባለች የመጀመሪያዋ ቀን ትንሣኤያችንንና ዘላለማዊ ሕይወታችንን ለማወጅ የሥጋውን ትንሣኤ በዚህች ክብርት ዕለት እንዲሆን ያደረገው፡፡ (ሮሜ 6፡9)

 ቀኒቱ በማርቆስ ወንጌል ‹‹ሰንበትም ካለፈ በኋላ›› ተብላ ተገልጻለች፡፡ (16፡1)

 ይህንንም #ቅዱስ_አትናቴዎስ (#St_Athnatius) በትርጓሜ ሲያትት “በብሉይ ኪዳን ዘመን ሰንበት በታላቅ ከበሬታ ትከበር ነበር፡፡ አሁን የበለጠ የምትከብር የጌታ ቀን የምትባል የክርስቲያን ሰንበት ነች፡፡ ቀዳሚት ሰንበት ሕጉን የምታስተምር ዕለት ሆና የተሰጠች ናት፡፡ ዋናው መምህር ሲመጣ ግን እርሱ ሕግጋትን ሁሉ ስለፈጸማቸው የእርሱን መምጣት ምሳሌ እየሆነ ሲሰብክ የቆየው ነገር ሁሉ ተለወጠ፡፡ ቀዳሚት ሰንበት በጨለማ ውስጥ የምታበራ የሻማ ብርሃንን ሆና ፀሐይ ከመውጣቷና ከመታየቷ በፊት ትታያለች፡፡” (ማር.16፡2 ሉቃ 24፡1)

 ሴቶቹ ወደ መቃብሩ የመጡበትንም ሰዓት በተመለከተ ማርቆስ ፀሐይ ከወጣ በኋላ ሲል ሌሎች ወንጌሎች ግን እጅግ ማለዳ መሆኑን ገልጠዋል፡፡ በተለይ ዮሐንስ ‹‹ገና ጨለማ ሳለ›› ብሏል፡፡ #ቅዱስ_አውጣግስጢኖስ የወንጌሎችን መስማማት አብራርቶ በጻፈበት ታላቅ መጽሐፉ (#The_harmony_of_gospels) ላይ ይህን ነጥብ አንሥቶ እንደማይጣረስ ሲያብራራ እንዲህ ይላል፡፡ “ሁሉም ወንጌሎች የገለጡት ጊዜ ሰማያት በምስራቅ በኩል በፀሐይ ወጋገን ማብራት የሚጀምሩበትን ነው፡፡ ይህም ፀሐይ ሙሉ በሙሉ ከመውጣቷ በፊት ያለውን ጊዜ ያመለክታል፡፡ በተለምዶ አነጋገራችን (customarily) ጎህ ሲቀድ የምንለው ጨለማው ሙሉ በሙሉ ሳይጠፋ በብርሀን ተበርዞ ያለበት ጊዜ ነው፡፡ ቅዱስ ማርቆስ ፀሐይ ከወጣ በኋላ በሚል የገለጠው፣ ‹‹ገና ጨልሞም ሳለ›› ከሚለው ከቅዱስ ዮሐንስ ቃል ጋር የሚቃረን አይደለም፡፡ ምክንያቱም ቀኑ እየገፋ ሲመጣ የተራረፈው ጨለማ ከምትወጣው ፀሐይ በተመጣጣኝ መጠን ገና እያለፈ ስለሚሄድ ነው፡፡”

 #ሌላ_ሊቅ ደግሞ የሰዓቲቱን ምስጢር እንደሚከተለው ይተረጕማል፡፡ “ገና ከጠዋቱ ከዚህ ቅዱስ ዕለት መጀመር አንስቶ የትንሣኤው ክብር መነገር ጀመረ፡፡ ጌታ በሞት ላይ የተቀዳጀው ድል መነገር ጀመረ፡፡ ከቀኑ መፀነስ ጀምሮ ነውና እነዚህ ሴቶች አገልግሎታቸውን የጀመሩት፡፡

 ይህን ነገር በምስጢር ስንተረጕመው መንፈሳዊው ጨለማ ወደ ንጋት ማደግ እንደጀመረ አብሳሪ ነው፡፡ የቀናት ፈጣሪ የሆነ እርሱ በሌሊቱ መጠናቀቂያ ላይ ከሙታን ተለይቶ ተነሣ፤ ስለዚህም ዐዲሱ ቀን በሞላው በዓል ለመሆን በቃ፤ በትንሣኤው ብርሃን ተጥለቅልቋልና፡፡”

 የጌታችንን ሥጋ ሽቱ ለመቀባት ያሰቡት ቅዱሳት አንስት ማልደው ወደ መቃብሩ ደረሱ፡፡ ሴቶቹ ሽቱውን እንዳዘጋጁ ወንጌላዊው ሉቃስ ሲነግረን ቅዱስ ማርቆስ ደግሞ “ገዙ” የሚል ቃልን ተጠቅሟል፡፡ ጌታችን ከሞተበት ሰዓት ጀምሮ ሽቱውን የማዘጋጀት ሥራ ሲሠሩ የቆዩ ሲሆን በኦሪት ያከብሯት ዘንድ የታዘዘችው ዕለተ ሰንበት ስትገባ ሥራቸውን ያቆሙና የሰንበት ዕለት ስታበቃ ደግሞ የተቀረ ሥራቸውን ያጠናቅቃሉ፡፡ በነርሱ አቅም ሊዘጋጅ የማይችለውን ደግሞ ገዝተው በመጨመር ጉዟቸውን ጀምረዋል፡፡ በጠዋት ገና ጎህ ከመቅደዱ ቀደም ብለው መቃብሩ ላይ ከደረሱ ሌሊቱን ሲጓዙ አድረዋል ማለት ነው፡፡ ይህ ነገር የሴቶቹን ጥልቅ ፍቅር የሚያሳይ ነው፡፡

 ወደ መቃብሩ ቦታ ሲቀርቡ ትልቅ ፈተና የሆነባቸው ወደ ውስጥ ለመዝለቅ መዝጊያውን የመክፈቱ ነገር ነበርና ‹‹ድንጋዩን ማን ያንከባልልናል?›› (ማር 16፡2) እያሉ መጨነቅ ጀመሩ፡፡ #ጴጥሮስ_ክርስቶሎገስ (#Peter_chrystologus) የተባለ ሊቅ ይህን ቃል መሠረት አድርጎ ሲሰብክ “ከመቃብሩ በራፍ ላይ ነው ወይንስ ከልቡናዎቻችሁ ላይ? ከመቃብሩ ላይ ወይንስ ከዓይኖቻችሁ ላይ? እናንተ ልቡናዎቻችሁ የተጠረቀሙ፣ ዐይኖቻችሁም የተዘጉ የተከፈተው መቃብር ውስጥ ያለውን ታላቅ ግርማ ማየት አትችሉም፡፡ ያንን ግርማ ለማየት የሽቱ ዘይቶቻችሁን አፍስሱ፤ በጌታ ሥጋ ላይ አይደለም፤ በራሳችሁ ዐይኖችና ልቡናዎች ላይ እንጂ፡፡ ያን ጊዜ በእምነት ብርሃንነት የእምነት ማነስ በጨለማ ውስጥ የደበቀውን ምስጢር ማየት ትችላላችሁ፡፡”

 ጴጥሮስ ክርስቶሎጎስ የተባለው ይኸው ሊቅ የባለ ሽቱዎቹን ሴቶች ኹኔታ ከደቀ መዛሙርቱ ኹኔታ ጋር እያነጻጸረ ሲሰብክ ደግሞ እንዲህ ብሏል፡፡ “ሴቶቹ የክርስቶስን ትንሣኤ ለማክበር ቀዳሚዎች ናቸው፤ ደቀ መዛሙርቱ ደግሞ ስለ ክርስቶስ መከራን ለመቀበል የመጀመሪያዎች ሆኑ፡፡ ሴቶቹ ሥጋውን ሽቱ ለመቀባት አዘጋጁ፤ ደቀ መዛሙርቱ ደግሞ ለቅጣት መሣሪያዎች ሰውነታቸው አዘጋጁ፡፡ ሴቶቹ ወደ መቃብር ገቡ፤ ደቀ መዛሙርቱም ከጥቂት ጊዜ በኋላ ወደ እስር ቤት ሊገቡ ነው፡፡ ሴቶቹ ምስክርነታቸውን ለመግለጽ የተፋጠኑ ሆነዋል፤ ደቀመዛሙርቱም ስለርሱ የሰንሰለት እስራትን ለመቀበል የማይፈሩ ሆነዋል፡፡”

 ‹‹ድንጋዩንም ከመቃብሩ ተንከባሎ አገኙት›› #አንድ_ሊቅ የድንጋዩ መንከባለል በምስጢራዊ ፍቺ በሙሴ ሕግ ተጋርደው የነበሩት ምስጢራተ ቤተ ክርስቲያን በወንጌል ግልጥ ሆነው የመሰጠታቸው ምሳሌ መሆኑን ይናገራል፤ የኦሪት ሕግ ለሙሴ የተሰጠው በድንጋይ ላይ ተጽፎ ነበርና፡፡ ‹‹እግዚአብሔርም ሙሴን ወደ እኔ ወደ ተራራው ውጣ በዚያም ሁን እነርሱን ታስተምር ዘንድ እኔ የጻፍሁትን ሕግና ትእዛዝ የድንጋይም ጽላት እሰጥሃለሁ አለው›› (ዘጸ 24፡12)

 በማቴዎስ ዘገባ መሠረት መልአኩ ከሰማይ ወርዶ ድንጋዩን በማንከባለል ከበላዩ የተቀመጠ ሲሆን የማርቆስ ወንጌል ግን ሴቶቹ ወደ መቃብሩ ውስጥ ሲገቡ በጎልማሳ ወንድ አምሳል የተገለጠውን መልአክ እንዳገኙት ተጽፏል፡፡ ሉቃስ ደግሞ መላእክቱ ሁለት እንደነበሩ ጽፏል፡፡

 #ቅዱስ_አውግልጢኖስ እነዚህን ዘገባዎች ሲያስማማ “ማቴዎስ ሴቶቹ ወደ ውስጥ ሲገቡ ስላጋጠማቸው መልአክ ምንም አልጻፈም፤ በአንፃሩ ደግሞ ማርቆስ ወደ መቃብሩ ከመግባታቸው በፊት ከውጪ ያዩትንና የመቃብሩን ድንጋይ ስላንከባለለው የእግዚአብሔር መልአክ ምንም አልጻፈም፡፡ ይህም ስለሆነ ዘገባው የሚጋጭ አይደለም፡፡ ዝርዝር ጉዳዮችን አንደኛው ሲዘል ሌላኛው ይዞ መገኘቱ እንጂ” በሚል አብራርቷል፡፡

 ይህን የምስራች ከተናገሩ መላእክት መካከል አንዱ በመቃብር ውስጥ በስተቀኝ ተቀምጦ በጎልማሳ ሰው አምሳል የታያቸው መሆኑን በተመለከተ ደግሞ ሌላ ሊቅ ሲገልጥ የሙታን ትንሣኤ ሙሉ ሰው በመሆን የሚፈፀም መሆኑን ለማሳየት ነው ይለናል፡፡ (ኤፌ.4፡13) ማለትም ተጨማሪ እድገት በማያስፈልግበት ወይም ያልተሟላና የቀረ እንከን በሌለበት እንዲሁም የጥንካሬና የአካል ፍጽምና ዘመን የሆነበት ዘመነ ውርዛዌ (ወጣትነት) ሙታን በፍጹም አካል የሚነሡበትን ኹኔታ የሚገልጥ ነው፡፡

 መልአኩ በስተቀኝ በኩል መቀመጡንና የሚያንጸባርቅ ነጭ ልብስ መልበሱም ትርጉም ያለው ነገር ነው፡፡ #ታላቁ_ጎርጎርዮስ (#Gregory_the_great) እንዲህ ይላል፡፡ “መልአኩ በቀኝ በኩል የተቀመጠ እንደነበርና ይህም ምን ትርጉም እንዳለው ልብ እንበል፤ ግራ በዚህ ዓለም የሚኖረንን ሕይወት ያመለክታል፤ ቀኝ ግን ዘላለማዊ ሕይወትን ይመለከታል፡፡ መድኀኒታችን የዚህን ዓለም ሕይወት ከሞት በመነሣት ስላሳለፈው ከኀላፊው ዓለም ወደ ዘላለማዊነት የመሸጋገርን ብስራት ለመናገር የመጣው መልአክ በቀኝ ተቀምጦ ታየ፡፡ ልብሱም ነጭ ነበር፤ ሊያበስር የመጣው የመዳናችንን ደስታ ስለሆነ፡፡”

 መልአኩ ተቀምጦ ማብሰሩም የሚያሳየን አንድ ምስጢር አለ፡፡ መቀመጥ ድል ማድረግን ያሳያል፡፡ ቀድሞ ሥልጣን የነበረው ሞት ከስልጣን መሻሩን፣ ጌታችን የሞትን ሥልጣን ሽሮ በሰማያዊት መንግሥቱ መቀመጡን ሊያሳይ መልአኩ ተቀምጦ ተናገረ:: ተቀምጦ መናገር የነገሥታት ልማድ ነውና፡፡

 በሉቃስ ወንጌል ደግሞ መላእክቱ ቆመው እንደነበር ተገልጧል፡፡ መቆም ደግሞ መሥዋዕት የሚያሳርጉ የካህናት ልማድ ነው፡፡ ጌታችንም ዘላለማዊ ሊቀ ካህናት ነውና ይህን ለመግለጽ መላእክት ቆመው ታዩ፡፡

 ‹‹ገብተውም የጌታን የኢየሱስን ሥጋ አላገኙም›› የሚለውን ንባብ መሠረት ያደረገ #ሊቅ ከሕይወታችን ጋር አያይዞ ሲያስተምር እንዲህ ይላል፡፡ “በእኛም ሕይወት ውስጥ እንዲሁ ነው፡፡ በሞቱና በትንሣኤው ስናምን የተዘጋው መቃብር ይከፈትልናል፡፡ ወደ መቃብሩ ውስጥም እንገባለን፤ የጌታን ሥጋ ግን አናገኝም፡፡ ይልቁንም የትንሣኤውንና የሕያውነቱን ምስጢር የሚገልጡትን ትምህርቶች በማስታወስ እርሱ ሕያው አምላክ የመሆኑን እውነት ወደመረዳት እንሸጋገራለን፡፡ #አይሁድና #አረማውያን ግን ሞቱን ያቃለሉ እንደመሆናቸው ትንሣኤውንም ለማወቅ አይችሉም፡፡ እነርሱ የታሸገውን መቃብር የሚመስሉ ናቸው፤ ወደ መቃብሩ በመግባት የሞተው ሕያው መሆኑን ለማወቅ አይቻላቸውም፡፡ ሞትን ድል የነሳው፣ የሞትን ሥልጣን ያስወገደው እርሱ በመሬት ተቀብሮ እንደማይኖርና ሰማያዊ ስለሆነም ወደ ሰማይ የወጣ መሆኑን ለመገንዘብ አይችሉም፡፡”

 ‹‹እነርሱም በዚህ ሲያመነቱ እነሆ ሁለት ሰዎች የሚያንጸባርቅ ልብስ ለብሰው ወደ እነርሱ ቀረቡ›› ግራ የተጋቡትንና የፈሩትን ሰዎች ለማረጋጋት የሚላኩት ቅዱሳን መላእክት ዛሬም ትንሣኤውን ለማብሰርና የፈሩትን ለማረጋጋት ተገልጠዋል፡፡ ይህንንም #ቅዱስ_ዮሐንስ_አፈ_ወርቅ (#St. John_Chrysostome) ሲገልጽ “የጌታን መወለድ ለእረኛች ለማብሰር መላእክት ተገልጠው ነበር፡፡ አሁን ደግም ትንሣኤውን ይነግሩን ዘንድ መጡ፡፡ የሰማይ ሠራዊት በሥጋ የተገለጠውን በአምላክነቱ ያከብሩታል፡፡ በሥጋ በመገለጡ አምላክነቱ የቀረ አይደለምና አሁንም አምልኮታዊ አገልግሎታቸውን ይቀጥላሉ፡፡”

 #ቅዱስ_ቄርሎስ (#St. Cyril) ደግሞ “ሴቶቹ ጌታን ፈልገው ወደ መቃብር ቢገቡም በዚያ አላገኙትም፤ ምክንያቱም እርሱ ሕይወት ነውና” ካለ በኋላ ቀጥሎም “ሴቶቹ ወደ መቃብሩ ሲቀርቡ የጌታን ሥጋ አላገኙም፤ በዚህም ግራ ተጋቡ፡፡ ከዚያስ ምን ተከተለ? ስለፍቅራቸውና ለጌታ ስለመቅናታቸው መልካሙን የምስራች የሚነግሯቸው መላእክት ይገለጡላቸው ዘንድ የተገቡ ሆኑ፡፡ ‹ሕያውን ከሙታን መካከል ስለምን ትፈልጉታላችሁ? በዚህ የለም ተነስቷል› ሲሉም ነገሯቸው፡፡”

 ‹‹ሕያውን ከሙታን መካከል ስለ ምን ትፈልጋላችሁ? ተነሥቶአል እንጂ በዚህ የለም›› #ቅዱስ_አውግስጢኖስ ይህን ኀይለ ቃል ሲያብራራ “የእግዚአብሔር ቃል ለዘወትር ሕያው ነው፤ በባሕርዩም ሕይወት ነው፡፡ በትሕትና ራሱን ዝቅ ሲያደርግና ራሱን ባዶ ሲያደርግ እንደ እኛ እንደ ባርያዎቹ ለመሆን ራሱን አቀረበ፤ እንደ እኛ ሞትን ቀመሠ፡፡ የእርሱ መሞት ግን የራሱ የ“ሞት” መሞት መሆኑ ታውቋል፡፡ ምክንያቱም እርሱ ጌታችን ከሞት ተለይቶ በማይሞት ሰውነት ተነሥቷልና፡፡ እንግዲህ ማንም ከሙታን መካከል ሕያው የሆነውን እርሱን አይፈልግ፡፡ እርሱ በሞትና በመቃብር ውስጥ “በዚህ የለም” ከተባለ እንግዲህ ወዴት ነው ያለው? ግልጥ ነው፤ በሰማያት በመለኮታዊ ክብሩ ነው፡፡”

 #ቅዲስ_ኤፍሬም_ሶርያዊ (#St_EPhrem_The_Syria) ስለ ትንሣኤው ኹኔታ ሲናገር “ጌታችን ሲነሣ ልብሶቹን በመቃብር ውስጥ ትቶ ከሆነ የተነሣው ይህ ነገር የሚገልጠው አዳም ከመውደቁ በፊት በነበረበት ኹኔታ ልብስ ሳያስፈልገው ወደ ገነት እንደሚገባ ነው፡፡ ወደ ገነት ለመግባት አስቀድሞ ልብሶቹን በማውለቅ ርቃኑን ሊሆን ይገባዋል፡፡ ‹‹አዳምና ሚስቱ ሁለቱም ዕራቁታቸውን ነበሩ አይተፋፈሩም ነበር›› (ዘፍ 2፡25) እንደተባለው፡፡

 በሌላ አተረጓጎም ደግሞ ብናየው ልብሶቹን በዚያ የተዋቸው የምሥጢረ ትንሣኤ ሙታን ኹኔታ እንዴት እንደሚሆን ለመግለጥ ነው፡፡ እርሱ ከሙታን ሲነሣ ያለልብስ እንደነበር እኛም ከሙታን ስንነሣ ሥራችንን ይዘን እንጂ ልብሳችንን ይዘን አይደለም፡፡”

 #ሊቃውንተ_ቤተ_ክርስቲያን እንደመሠከሩት ጌታችን ሲነሣ መቃብር ክፈቱልኝ፣ መግነዝ ፍቱልኝ አላለም፡፡ በተዘጋ መቃብር ውስጥ ነው ሞትን ድል ነሥቶ የወጣው፡፡ ይህንንም #አንድ_የሰባተኛው_ክፍለ_ዘመን_ሊቅ (#Bede) ሲገልጠው “መልአኩ ድንጋዩን ያንከባለለው ከሞት የተነሣው ጌታ እንዲወጣ ለማድረግ ሳይሆን ሰዎች በእውነት ቀደም ብሎ እንደተነሣ አይተው ለማመን እንዲችሉ ማስረጃ ይሆንላናቸው ዘንድ ነው፡፡ የድንግል ማኅፀን ኅቱም እንደሆነ መቃብሩም ዝግ ነበር፡፡ ወደ ዓለም በኅቱም ማኅፀን እንደገባ ከዓለምም ሲወጣ በኅቱም መቃብር አማካይነት ነው፡፡”

 ጌታችን ከኅቱም መቃብር የመነሣቱን ነገር የማቴዎስ ዘገባ ይበልጥ ግልጥ ያደርገዋል፡፡ ‹‹እነሆም የጌታ መልአክ ከሰማይ ስለ ወረደ ታላቅ የምድር መናወጥ ሆነ፤ ቀርቦም ድንጋዩን አንከባሎ በላዩ ተቀመጠ።›› (ማቴ 28፡2)

 ‹‹የሰው ልጅ በኃጢአተኞች እጅ አልፎ ሊሰጥና ሊሰቀል በሦስተኛውም ቀን ሊነሣ ግድ ነው እያለ ገና በገሊላ ሳለ ለእናንተ እንደ ተናገረ አስቡ›› ይህን ኀይለ ቃል መሠረት ያደረገ #አንድ_መተርጕም ደግሞ “የእግዚአብሔር ልጅ የሰው ልጅ ሆነ፤ የምናምንበትን እኛን የእግዚአብሔር ልጆች ያደርገን ዘንድ፡፡ በኀጢአተኞች እጅ ተያዘ፤ በኀጢአት ከመያዝና ከርኩሳን መናፍስት እስራት ነፃ ያወጣን ዘንድ፡፡ ደግሞም ተሰቅሎ ሞተ፣ በሦስተኛውም ቀን ከሙታን ተነሣ፤ እኛም መከራ ከመቀበል ትሩፋት ተሳታፊ እንድንሆን፣ የትንሣኤ ሙታን ተስፋም ይኖረን ዘንድ፡፡” ሲል አስተምሯል፡፡

 ‹‹ይህም ቃል ቅዠት መስሎ ታያቸውና አላመኑአቸውም።›› #ቅዱስ_ዮሐንስ_አፈ_ወርቅ ይህን ቃል መሠረት አድርጎ ደቀመዛሙርቱ ጌታ ስለትንሣኤው ያስተማረውን አላስታወሱም፤ እንዲያውም ስለ ትንሣኤ ምንም ነገር አላወቁም ይላል፡፡ “ስለ ትንሣኤ ምንም የተረዱት ነገር እንደሌለ አስተዋለችሁ? ወንጌላዊው ይህን በግልጥ ነው ያስቀመጠው፡፡ ስለ ትንሣኤው ማስተዋል ካላመቻላቸው በተጨማሪ ስለሌሎች ነገሮችም ጥልቅ ግንዛቤው አልነበራቸውም፡፡ ይኸውም ስለ እግዚአብሔር መንግሥት፣ እነርሱም ለመንግሥቱ የተመረጡ የመጀመሪያ ፍሬዎች ስለመሆናቸው፣ ስለ እርገቱና ስለመሰለው ሁሉ አላወቁም፡፡ ገና ምድራውያን ናቸው፤ የሰማዩን ለማወቅ የሚረዳ መንፈሳዊ ክንፍ አብቅለው መብረር አልጀመሩም፡፡ የነርሱ ግንዛቤ የነበረው ይህ ብቻ ነው፡፡ ይጠብቁ የነበረው መንግሥቱ ምድራዊ ሆኖ በፍጥነት ወደ ኢየሩሳሌም እንደሚመጣ ነው፡፡ ስለ ሰማያዊው መንግሥት መረዳቱ አልነበራቸውም፡፡ የደቀ መዛሙርቱ አመለካከት እንደዚህ እንደነበር ሌላው ወንጌላዊ ፍንጭ ሰጥቶናል፡፡ በሰብአዊው መንግሥት ውስጥ እንገባለን ብለው ነበር የሚጠብቁት እንጂ ወደ መስቀል መከራና ወደ ሞት እንገባን የሚል ሐሳብ አልነበራቸውም፡፡ (እልፍ ጊዜ!) ሲናገረው ያደመጡ ቢሆንም መረዳቱ ግን አልነበራቸውም፡፡”

 የትንሣኤውን ዜና ሴቶች መናገራቸውን በተመለተ #ቅዱስ_አውግስጢኖስ “ወደ መቃብሩ የመጡት ሴቶች በመቃብሩ ውስጥ ምንም አላገኙም፡፡ በጠበቁት ነገር ፈንታ መላእክት የመነሣቱን የምስራች ነገሯቸው፡፡ ሴቶቹ ይህን ዜና ለወንዶቹ ነገሯቸው፡፡ ከዚያስ የተጻፈው ምን ይላል? ወንዶቹ ‹‹ይህም ቃል ቅዠት መስሎ ታያቸውና አላመኑአቸውም›› የሰው ኹኔታ እንዴት አሳዛኝ ነው! ሔዋን ከእባብ ጋር ተቀራርባ የሰማችውን ነገር እንዳለ ተቀበለችው፤ ሐሰተኛዋ ሴትም በመታመኗ ምክንያት እኛ ሁላችን ሞትን፡፡ ሕይወት የሚሆነውን እውነተኛ ዜና ባመጡ ጊዜ ግን ሴቶቹ አልታመኑም፡፡ ሴቶች ሊታመኑ ካልቻሉ አዳም ሔዋንን ለምን አመናት? ሴቶች ሊታመኑ ከተገባቸው ደግሞ ደቀ መዛሙርቱ ቅዱሳት ሴቶቹን ለምን አላመኗቸውም? ጌታችን ግን ይህን ያደረገው ሊያስተምረን ነው፡፡ ለትምህርታችን ብሎ የትንሣኤውን ምስራች ለመጀመሪያ ጊዜ ለሴቶች ገልጦ እንዲገልጡት አደረጋቸው፡፡ የሰው ልጅ የወደቀው በሴት ምክንያት ነበርና አሁንም ትንሣኤው በሴት በኩል እንዲታወጅ አደረገ፡፡ ድንግል ክርስቶስን ወለደች፤ ሴቶችም ትንሣኤውን ቀድመው አወጁ፡፡ በሴት በኩል ሞት ሆነ፤ በሴት በኩልም ሕይወት ሆነ፡፡ ደቀ መዛሙርቱ ግን አላመኑም፤ እውነትን የሚናገሩት ሴቶች እየቃዡ እንደሆነ አሰቡ እንጂ፡፡”

 #አውግስጢኖስ (#St._Augestine) ሲቀጥልም “ይህን ተስፋ፣ ይህን ስጦታ፣ ይህን ቃል ኪዳን፣ ይህን የበዛ የተትረፈረ ጸጋ ክርስቶስ ሲሞት ደቀ መዛሙርቱ ጨርሰው ረሱት፤ ከመንፈሳቸው ተሰወረባቸው፡፡ እርሱ ሲሞት ከተስፋ ተለዩ፡፡ በዚህ ቦታ የምናየው ደግሞ የትንሣኤውን ዜና ለማመን ሲቸገሩ ነው፡፡ ሴቶቹ የተናገሩት እውነት ነው፡፡ እውነት ግን እንደቅዠት ተቆጠረ፡፡ የትንሣኤው ዜና የተዘገበው ዛሬ ቢሆን እንዲህ ዓይነት ምላሽ አያገኝም ነበር? ያንን ዜና ላለመስማት ጆሮውን የማይዘጋ ማን ይኖራል? ደቀ መዛሙርቱ የሆኑት እንዲያ ነው፡፡ ዛሬ ግልገሎቹን የሚያንቀጠቅጠው ያለማመን በሽታ በኮርማዎቹ ላይ ጥንት የነበረ ነው፡፡”

 #ታላቁ_ሊዎ (#Leo_The_Great) የተባለ ሊቅ ደግሞ የደቀ መዛሙርቱ ጥርጥር ለእኛ የእምነት መሠረት ሆኗል ይላል፡፡ “የእውነት መንፈስ ይህን ዓይነቱን ማቅማማትና ጥርጥር በወንጌል መምህራን ልቡና ውስጥ እንዲኖር አይፈቅድም ነበር፤ ጥርጥራቸውና ፍርሀታቸው እንዲሁም ለማመን መዘግየታቸው ለእኛ ማመን መሠረት ባይሆን ኖሮ፡፡ በደቀ መዛሙርቱ የተገለጠው አለማመንና አደጋ ውስጥ የመሆን ስሜት የእኛን አለማመንና አደጋ ውስጥ መሆን አመልካች ነው፡፡ እነርሱ (ለእኛ ተገብተው) በመጠራጠራቸው በምድራዊ ጥበብና በሥጋዊ ድካም ውስጥ ሆነን ትንሣኤውን ለማመን እንደምንቸገር ይገልጣል፡፡ የእነርሱ ተጠራጥረው ነገሩን አይተው ለማጣራት በመፈለግ ወደ መቃብሩ መጓዛቸውና አይተው ማረጋገጣቸው ዛሬ ለእኛ እምነት መሠረት ሆነ፤ የእነርሱ መዳሰስ ለእኛ ጥንካሬን ሆነን፡፡ የመለኮታዊውን ዕቅድና አሠራር እንዲሁም ለማመናችን አስፈላጊ የነበረውን የደቀ ማዛሙርቱን [ለማመን] መዘግየት እናመስግን፡፡ እነርሱ “ተጠራጠሩ” ስለዚህም እኛ መጠራጠር አይኖርብንም፡፡ ለእኛ መጠራጠር እነርሱ አስቀድመው ምላሽ ሰጡት፡፡” (2ኛ ዮሐ 1፡1-3 ሉቃ 24፡25)

 ይህ ሊቅ እንደገለጠው ለጊዜው ለደቀ መዛሙረቱ ፈታኝ የነበረው ኹኔታ ለዛሬው እምነታችን የሚኖረውን ጠቀሜታ ልብ ብለን በትንሣኤው ብርሃን እምነታችንን እንድናጠነክር የትንሣኤው አምላክ ይርዳን፡፡